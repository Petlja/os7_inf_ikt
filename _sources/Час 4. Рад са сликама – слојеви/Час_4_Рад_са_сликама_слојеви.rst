Час. Рад са сликама слојеви
============================

Говорићемо о:
─	Појму и сврси слојева;
─	Техникама за рад са слојевима;
─	Растеризацији слојева.

Често је потребно да побољшамо слике које смо креирали дигиталним уређајем. То чинимо у програму за обраду слика. 
     

Слика 1.4.1. Побољшана фотографија манастира Жича (прекривени случајни пролазници, додат текст и слика ктитора манастира)

Слојеви (Layers)

Један од најлакших начина за уређивање слике је коришћење слојева (Layers). Слојеви су делови слике који се користе при обради дигиталних слика за одвајање њених елемената. Најлакше их је разумети као листове папира из блока за ликовно које постављаш један на други, само што су у овом случају листови провидни. Ако се на сваком од листова налази цртеж, када поставиш све листове један на други видећеш све цртеже одједном. Изгледаће ти као да се сви налазе на једном листу папира.


   
 

Слика 1.4.2. Приказ 4 слоја која формирају коначну слику манастира Жича  (Напомена: Сиви квадратићи на три слоја означавају њихову провидност)


Картица Layers (Слојеви) налази се у горњем десном делу прозора програма Gimp 2. У оквиру ње можемо да креирамо нове слојеве, копирамо или бришемо постојеће, приказујемо их или сакривамо, повезујемо, мењамо  им провидност или бирамо начин мешања. 

1 – Начин мешања слојева (Mode)
2 – Непровидност (Opacity)    
3 – Закључавање слојева                                        
4 – Палета слојева  
5 – Палета дугмића за рад са слојевима

 


Слика 1.4.3. Картица Layers у програму Gimp 2 



Уколико картица Layers није приказана приликом покретања програма Gimp 2 можемо је приказати комбинацијом тастера Ctrl + L.  
Додавање и брисање слојева
Постоји више начина да креирамо нови слој у програму Gimp 2 : кликом на Layer →  New Layer,  комбинацијом тастера Shift + Ctrl + L или кликом на прво дугме у дну палете Layers 

Отвориће се прозор у коме можемо да именујемо слој, подесимо његову резолуцију и означимо да ли ће бити провидан или испуњен бојом. Притиском на дугме OK додајемо слој у палету слојева.

  
Слика 1.4.4 Додавање новог слоја


На дну палете слојева, поред дугмета за додавање новог слоја, налазе се редом: дугме за креирање нове групе слојева, дугме за померање активног слоја на једно место више у палети, дугме за померање активног слоја за једно место ниже у палети, дугме за креирање дупликата слоја, дугме за усидравање и дугме за брисање слоја.

Слој чинимо активним кликом на његов назив у палети слојева. Кликом на дугме за брисање слоја (иконица кантице) можемо да избришемо само активан слој. Све измене врши само на активном слоју. Двоструким кликом на назив слоја можемо да изменимо његов назив тако што га откуцамо, а затим притиснемо тастер Enter. 

 

Слика 1.4.5 Брисање слоја

Задатак:  
- На интернету пронађи слику свог места поштујући права коришћења и сачувај је у фасцикли  Documents → VII→ IKT;
- Отвори слику у програму Gimp 2;
- Промени име слоја у Назив места слика (нпр. Краљево слика)
- Додај нов слој. Из палете са алаткама изабери алатку за исписивање текста и откуцај име свог места. 
- Промени име слоја у Назив места текст (нпр. Краљево текст)
- Сними слику као име места .xcf (нпр. Краљево.xcf)


Приказивање и сакривање слоја
Главни део картице Layers представља Палета слојева. 
На нашој слици су приказана четири слоја. Испред слојева видљиве су две иконице (око и ланац). Ако је иконица ока приказана слој је видљив (приказан) у прозору за приказ слике, а ако није приказана, слој није видљив.
   
Слика 1.4.6. Слојеви Стефан Немањић текст, Стефан Немањић слика и Манастир Жича слика су видљиви, а слој Манастир Жича текст је невидљив

Иконица ланца означава везу  између слојева. Када је видљива, слојеви су повезани и можемо да их заједно померамо употребом алата Move  . 

Подешавање непровидности, закључавање и стапање слојева

Непровидност (енгл. Opacity) подешава се за сваки слој засебно. Иницијално, сваки слој је непровидан ( Opacity је подешена на 100%). 
 
Кликом на стрелице мењамо провидност слоја.
    
Слика 1.4.7 Подешавање непровидности слоја Стефан Немањић слика

Закључавањем слоја спречавамо измену његовог садржаја. Опција Lock (Закључај) штити слојеве од измена на два начина:
●	кликом на иконицу четкице закључамо све пикселе на слоју;
●	кликом на иконицу провидног слоја закључавамо само провидне пикселе на слоју.

 

Стапање (мешање) слојева одређује начин на који ће се пиксели који се налазе на доњем слоју преклопити (измешати) са пикселима који се налазе на горњем слоју. Почетно подешавање је Normal, чиме је обезбеђено да горњи слој у потпуности прекрива доњи (ако је непровидност подешена на 100%). У програму GIMP 2 постоји 21 начин мешања слојева који се приказују кликом на стрелицу поред опције Mode (Начин мешања).
 

Слика 1.4.8 Избор начина мешања слојева

Неки од ових начина мешања слојева корсте се за потамњивање слике (Multiply, Overlay), неки при раду са црно белим фотографијама (Dodge), а неки за отклањање ефекта црвених очију (Hue) који се понекад јавља приликом фотографисања дигиталним уређајима.

Задатак:  
- Са интернета, поштујући права коришћења, преузми слику значајне личности свог краја и сачувај је у фасцикли  Documents → VII→ IKT;
- У програму Gimp 2, на претходно сачуваној слици име места. xcf додај нови слој и у њега постави преузету слику значајне личности твог краја;
- Промени име слоја у Име личности слика (нпр. Стефан Немањић слика);
- Учини све слојеве видљивим, а затим испробај опције подешавања провидности, закључавања и стапања слојева; 
- Сачувај слику као име места.xcf.
Растеризација слоја

Слика манастира Жича приказана у овој лекцији има четири слоја. На два слоја налазе се слике, а на друга два текст. У појединим програмима за обраду растерске графике текст је векторски слој у растерској слици. То је случај и код програма Gimp 2. Повећањем величине слова не долази до губитка квалитета слике.

     
Слика 1.4.9. Слој текст са величином слова од 35 и 200 пиксела

Векторски слој са текстом можемо да трансформишемо у растерски. Када кликнемо десним кликом на текстулани слој појавиће се помоћни мени у коме треба да одаберемо  опцију Discard Text information (Одбаци текстуалне информације). Иако име опције делује као да ће, њеном применом, текст бити обрисан, не брини - само ће се векторски текстуални слој претворити у растерски. Овај процес називамо растеризовање.  Ако бисмо желели сада да повећамо слова, дошло би до губитка квалитета слике.

   
Слика 1.4.10. Поступак растеризације текстуланог слоја и приказ увећаног растеризованог слова

Поступком чувања (експортовања) слике из формата програма Gimp2 (xcf) у неки од формата растерских графичких датотека (jpg, png, bmp…) престаје могућност измене слојева.

 

Слика 1.4.11. Увећан део слике снимљен у формату jpg

Укратко 

-	Слојеви су делови слике који се користе при обради дигиталних слика за одвајање њених елемената.
-	У програму Gimp 2 могуће је додавати или брисати слојеве, мењати им назив, чинити их видљивим или невидљивим, непровидним или провидним, повезивати их, закључавати, стапати и растеризовати.
-	У програму Gimp 2 текст је векторски слој у растерској слици.

Питања и задаци:
1.	Објасни појам и улогу слојева.
2.	Објасни мешање слојева и његову примену.
3.	Када је вредност слоја  Opacity на 0% да ли је слој непровидан или провидан?

