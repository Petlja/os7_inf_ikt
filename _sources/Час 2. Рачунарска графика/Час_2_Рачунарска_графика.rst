Час. Рачунарска графика
========================

Говорићемо о:
─	рачунарској графици;
─	RGB моделу приказа боја;
─	структури пиксела и резолуцији;
─	CMYK моделу приказа боја. 

Рачунарска графика  је област рачунарства која се бави креирањем, обрадом, прилагођавањем слика и анимацијом помоћу рачунара. Рачунарска графика је област које се користе у различитим дисциплинама попут машинства, архитектуре, грађевине, саобраћаја, електротехнике и електронике, али и у уметности, а такође у медицини и фармацији, физици, биологији и хемији, математици, примењеној математици и информатици. Поред тога, рачунарска графика је опште примењена у филмској индустрији, користи се и за израду компјутерских игара а као и код веб дизајна. 	

Чињеница је да смо окружени рачунарском графиком. Међутим, није нам свима познато на који начин видимо боју, како је та боја приказана на екранима дигиталних уређаја, а како одштампана на папиру. 
У нашем оку налазе се две врсте специјалних ћелија осетљивих на светлост (фоторецептора) - чепићи и штапићи. 
●	Штапића има око 120 милиона. Изузетно су осетљиви. Омогућавају нам да разликујемо нијансе боја. 
●	Чепића има само око 6 милиона. Осетљиви су на боје, мада је њихова осетљивост и до 100 пута мања него код штапића. Неки чепићи су осетљиви на црвену (64%), неки на зелену (32%), док је најмањи број оних који су осетљиви на плаву светлост. 

  

Наш мозак обрађује слике које видимо у зависности од количине светлости приликом посматрања. Мозак користи раније стечено искуство у посматрању одређеног призора. Он упоређује садржај тренутне слике са сликама које је до тада „видео“ и претходним знањем о боји конкретних предмета. Последица овакве мождане активности је да боје које видимо нису истоветне са бојама у природи, већ су улепшане.
 
Слика 1.2.2. На левој слици приказана је сцена са реалним бојама, а на десној наше виђење те сцене
RGB модел приказа боја

Због наведених особина људског ока, у свим уређајима који производе слику емитовањем светлости (монитори, дигитални видео пројектори и сл.) црвена, зелена и плава користе се као основне боје. Овај начин приказивања боја назива се RGB (Red, Green, Blue) модел приказа боја. 
 
Слика 1.2.3. RGB модел приказа боја 
RGB модел приказа боја представља адитивни  метод стварања слике. Заснива се на комбиновању (сабирању) светлости три основне боје. 
Један пиксел  на монитору састоји се од три правоугаоника који се налазе један поред другог. Један од њих емитује црвену, други зелену, а трећи плаву светлост. Од интензитета светлости коју сваки од њих емитује зависи колико ће бити стимулисани одговарајући чепићи у оку посматрача. 
 
Слика 1.2.4. Пиксели
Ако сва три правоугаоника:
●	емитују исту количину светлости умереног интензитета имаћемо утисак да је пиксел сив; 
●	сва три правоугаоника емитују исту количину светлости високог интензитета видећемо бели пиксел; 
●	не емитују светлост, видећемо црни пискел.
Ниво интензитета светлости сваког правоугаоника бележи се засебним бројем. Број битова којима се бинарно записује овај број назива се дубина боје. Он одређује укупан број различитих нијанси одерђене боје.
Данас се најчешће користи дубина TrueColor која подразумева по 1 бајт за сваку од три RGB компоненте. С обзиром на то да 1 бајт садржи 8 битова, jедним бајтом могуће је представити 28 = 256 различитих боја. Вредност једног пиксела се представља са 3 бајта (и то по један бајт за сваку од RGB боја), тако да број боја по сваком пикселу износи 256х256х256= 16.777.216. 
Количина меморије коју заузима слика зависи од дубине боје, али  и од резолуције слике. Резолуција је основна мера за оштрину неке слике и дефинише се као број пиксела на екрану дигиталног уређаја. 
 
Слика 1.2.5. Приказ различитих резолуција
За слику резолуције 640 x 480 пиксела, чији су пиксели представљени 24-битним бројем, потребна је количина меморије од: 640 x 480 x 3 бајта = 900 KB.
Ако вредност пиксела представимо 8-битним бројем (1 бајт) онда се такве слике називају 8-битне сиве слике. Оне садрже само информацију о светлости пиксела, али не и о боји.  Код њих је могуће представити 256 нивоа светлости при чему 0 обично одговара црном пикселу, а 255 белом пикселу. У фотографској терминологији у питању је црно-бела слика. За слику резолуције 640 x 480 пиксела, чији су пиксели представљени 8-битним бројем, потребна количина меморије је 640 x 480 x 1 бајт = 307200 бајтова = 300 KB.

  
Слика 1.2.6. Слика чији су пиксели представљени 24-битним и 8-битним бројем
CMYK модел приказа боја
Боје које се могу одштампати класичним штампарским машинама дефинишу се CMYK моделом приказа боја. CMYK је акроним од енглеских речи Cyan, Magenta, Yellow, Key (Black).
 
Слика 1.2.7. CMYK модел приказа боја
Овај модел заснива се на појави да пигмент боје премазан на папир не емитује светлост, већ супротно, упија светлост одређене боје, а око види само светлост која се одбила. Зато се у штампи не користе црвена, зелена и плава, већ цијан, магента и жута. Цијан тачкица на папиру упија црвено светло, а одбија једнаке количине зеленог и плавог светла. Жута боја упија плаво светло, а одбија црвено и зелено док магента упија зелено светло, а одбија црвено и плаво. Због тога се овај модел назива суптрактивни , јер свака од основних боја у штампи (цијан, магента, жута) одузима једну од основних боја (црвена, зелена, плава).
Занимљивост: Када се помешају све три боје (цијан, магента, жута) у једнаким количинама требало би да се добиje црна боја. Ипак, не добија се, већ се добија црвено-смеђа боја. Због тога се у CMYK моделу уводи и четврта боја – црна боја. 
Укратко
-	Рачунарска графика је област рачунарства која се бави креирањем, обрадом, прилагођавањем слика и анимација помоћу рачунара.
-	Пиксел (енгл. pixel, скраћено од picture element, део слике) је најмањи елемент дигиталне слике који се може обрађивати.
-	Резолуција је основна мера за оштрину неке слике и дефинише се као број пиксела на екрану.
-	Дубина боје одређује укупан број различитих нијанси боје које се могу представити.
-	RGB (Red, Green, Blue) модел приказа боја је адитивни метод стварања слике који се заснива на комбиновању (сабирању) светлости три основне боје.
-	CMYK (енгл. Cyan, Magenta, Yellow, Key (Black)) модел  приказа боја назива се и суптрактивни, јер свака од основних боја у штампи (цијан, магента, жута) одузима једну од основних боја (црвена, зелена, плава).
Питања и задаци:
1.	У којим све областима живота можеш се сусрести са рачунарском графиком?
2.	Која количина меморије је потребна да би сачувао слику резолуције 1920х1080 пиксела ако је дубина боје TrueColor?
3.	Објасни основну разлику између адитивног и суптрактивног модела боја.

