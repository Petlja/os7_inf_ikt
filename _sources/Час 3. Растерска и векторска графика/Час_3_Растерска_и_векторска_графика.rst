Час. Растерска и векторска графика
===================================

Говорићемо о:
─	Подели рачунарске графике;
─	Компресији података;
─	Типовима графичких датотека;
─	Претрази слика по „величини слике“.


Појава рачунарске графике везана је за прве апликације за симулацију летења, које је развијала америчка војска почетком 1950-их година. Ипак, оцем рачунарске графике сматра се Ајван Сатерленд (енгл. Ivan Sutherland), доктор рачунарских наука и инжењерства из Америке. Сатерленд је 1962. године креирао рачунарски програм под именом Scetchpad који је омогућавао цртање на рачунару.

  
Слика 1.3.1. Ајван Сатерленд демонстрира коришћење програма Scetchpad

Најчешће поделе рачунарске графике су на:
●	2Д и 3Д графику и 
●	растерску и векторску графику. 

Појам 2Д графике односи се на слике које имају 2 димензије (ширину и дужину), попут фотографија, слика која се приказује на екрану или геометријских фигура (правоугаоник, квадрат, троугао, круг...). 

Са развојем технологије дошло је до развоја 3Д графике и приказа објеката - геометријских тела (квадар, коцка, лопта...) и тродимензионалног простора у дигиталном облику. Ови 3Д модели се користе за креирање рачунарских игара, симулација, у архитектури и грађевинарству, те многим другим областима.
 
Слика 1.3.2. Приказ 2Д и 3Д графике 

   

Растерска графика

Растерска графика представља слику правоугаоном мрежом пиксела. Боја сваког пиксела дефинисана је бројним вредностима од 0 до 255 (од 0 до 100% концентрација  боје). На пример, (255, 0, 0) представља црвену боју – концентрација црвене боје је 100%, док је концентрација зелене и плаве 0%. Слично томе (0, 255, 0) представља зелену боју, а (0, 0, 255) плаву боју.


 


Слика 1.3.3. RGB модел приказа одређених боја

Kвалитет растерске слике одређује њена резолуција (укупан број пиксела од којих је сачињена) и број могућих нијанси боје за сваки појединачни пиксел (дубина боје). Већа дубина боје подразумева вернији приказ слике, али захтева и више меморије. Увећавањем, растерска слика губи на квалитету. Променом димензије растерске слике не мења се број пиксела, већ њихова величина, што резултира губитком оштрине слике.
    

Слика 1.3.4. Растерска слика и увећан детаљ слике

Векторска графика

Векторска графика представља начин приказивања слике помоћу геометријских облика који се заснивају на математичким функцијама. Основне елементе (тачке, линије, криве, кругове, многоуглове...) који граде слику називамо објектима. Објекти могу бити отворени и затворени, испуњени и неиспуњени, један испред другог, могу да се преклапају... формирајући слику.
 
Слика 1.3.5. Векторска слика креирана помоћу објеката

Да би исцртавали векторске слике, рачунари користе математичке формуле које описују начин и редослед исцртавања објеката. Векторска слика чува се као колекција геометријских фигура (математичких формула) и параметара који дефинишу како и где ће фигура бити исцртана. Количина меморије потребна за чување оваквих објеката је само неколико бајтова, без обзира колика је величина објекта који се приказује. Другим речима, количина меморије коју ће заузети векторска слика зависи само од броја елемената од којих се она састоји, а не од величине слике. 

Нпр, за векторско представљање круга потребно је запамтити: 
- тип објекта – круг,
- полупречник круга,
- координате његовог центра,
- стил и боју линије кружнице (може бити и провидна),
- стил и боју испуне круга (може бити и провидан).
 
Слика 1.3.6. Круг полупречника 20mm, координате центра (100,100), боја линије кружнице црна, дебљина линије кружнице 2mm, боја испуне круга плава.

  	
У процесу увећавања векторске слике објекти се поново исртавају па се она може неограничено повећавати без губитка квалитета. Због тога се векторска графика користи приликом израде слика за рекламе на билбордима, плакате или у пројектовању. 

                            

Слика 1.3.7. Векторска слика и увећан детаљ слике


Типови графичких датотека

Савремени фотоапарати и дигитални уређаји имају камере високе резолуције због чега слике, које су њима снимљене, заузимају велику количину меморије.
 
Занимљивост: Дигитални фотоапарати резолуције 12 мегапиксела (12.000.000 пиксела) код којих се користи 24-битна дубина боје формирају слике чије датотеке заузимају 36 MB меморије.
Да би се смањила количина меморије потребна за чување слика развијене су различите технике компресије  дигиталне слике. Компресија без губитака (lossless) смањује величину датотеке без смањења квалитета слике. Kористи се кад је квалитет слике важнији од величине датотеке. Компресија са губитком података (lossy) користи ограничења људског ока и са слике се одбацују они делови података које око не региструје.
Најчешће коришћени типови (формати) растерских  датотека су:
1. RAW формат записа фотографије у којем фотоапарат бележи све податке које је забележио и сам дигитални сензор фотоапарата (RAW значи сиров, необрађен). У овом формату нема компресије па ни редукције квалитета слике;
2. BMP (bitmap) формат слике је један од првих формата па се растерске слике често називају битмапиране слике. У датотеку се складишти сваки пиксел слике, са одговарајућим бројем бајтова који одређују боју. Нема компресије па ни редукције квалитета слике;
3. GIF (Graphics Interchange Format) формат је ограничен на 8-битну палету, односно 256 боја чиме се смањује количина података. Погодан је за чување графике са релативно мало боја као што су дијаграми, геометријски облици, и логотипи. Подржава анимације и  често се користи за приказ анимација на веб страници;
4. JPEG (Joint Photographic Experts Group) је компресовани формат слика са губицима. Заснива се на особини људског ока да боље уочава површине и облике него варијације у боји и осветљењу. Ово је најчешће коришћен формат у раду са сликама. Због мале количине меморије коју заузима налази примену у складиштењу слика, приказу слика путем интернета или размени путем електронске поште;
5. PNG (Portable Network Graphics) је формат за растерске слике који користи компресију без губитка. Подржава 24-битну дубину боја;
6. TIFF (Tagged Image File Format) формат користи 24-битну или 48-битну дубину боје, а екстензија за ове датотеке је TIFF или TIF. Користи се компресија без губитка, и зато је преовлађујући формат за велике слике које се користе за штампу великих плаката, високо квалитетних каталога и сл.

Формати за чување векторских датотека углавном зависе од програма у којем је садржај датотеке направљен.
Најчешће коришћени типови (формати) векторских датотека су:
1.	SVG (Scalable Vector Graphics) – формат намењени веб страницама;

2.	PDF (Portable Document Format) формат који се користи за запис докумената намењених за читање на екрану и штампање. Подржава чување и растерских слика;

3.	CDR (CorelDraw) формат програма CorelDraw;

4.	DWG (AutoCAD) формат програма AutoCAD.


        
 

PNG резолуција 1280х1280 1,08MB     JPEG резолуција 1280х1280 1,12MB     

          


GIF резолуција 1280х1280 277KB                                    SVG 181KB     
Слика 1.3.8. Количина меморије потребна за чување слике у различитим форматима
Претрага по величини слике
 
У шестом разреду претраживали смо интернет у потрази за сликама према праву коришћења , затим их преузимали и чували на локалном рачунару.


Слика 1.3.9. Поступак проналажења и преузимања слике са интернета
(1. уношење кључне речи; 2. избор права коришћења;
3. отварање слике у новом табу; 4. чување слике на локални рачунар)

Осим према праву коришћења, слике можемо претраживати и према њиховој величини.

 
Слика 1.3.10. Поступак проналажења слике „по величини“ на интернету
(1. уношење кључне речи; 2. избор алатке;
3. избор величине слике „веће од“; 4. избор резолуције „1024х768“)

Након избора приказаће нам се слике чија је резолуција, у овом случају, већа од 1024х768.

 
Слика 1.3.11. Приказ слике Исака Њутна у резолуцији већој од 1024х678


Укратко 

-	Најчешће поделе рачунарске графике су на 2Д и 3Д графику, те на растерску и векторску графику. 
-	2Д графике односи се на слике које имају 2 димензије (ширину и дужину). 
-	3Д графика се користи за приказ објеката у тродимензионалном простору у дигиталном облику. 
-	Растерска графика представља графичке податке правоугаоном мрежом пиксела.
-	Векторска графика представља начин приказивања слике помоћу објеката (геометријских облика).
-	Растерска слика не може се увећати без губитка квалитета. 
-	Векторска графика може се неограничено увећавати без губитка квалитета. 
-	Да би се смањила количина меморије потребна за чување слика развијене су различите технике компресије дигиталне слике.
-	Најчешће коришћени типови (формати) растерских датотека су: RAW, BMP, GIF, JPEG, PNG, TIFF.
-	Најчешће коришћени типови (формати) векторских датотека су: SVG, PDF, CDR, DWG.
-	Претрагу слике можемо вршити и према величини слике.

Питања и задаци:
1.	Објасни разлику између 2Д и 3Д графике.
2.	Наведи недостатке растерске графике.
3.	Имаш задатак да направиш логотип за једну фирму. Да ли ћеш користити векторску или растерску графику? Зашто?
4.	Да ли је више меморије потребно за чување векторских или растерских слика? Образложи свој одговор.
5.	Пронађи слике Николе Тесле чија је величина тачно 1920х1080 пиксела.


