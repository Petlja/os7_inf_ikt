Час. Рад са сликама – обрада дигиталних слика
==============================================

Говорићемо о:
─	Селекцији дела слике;
─	Промени нивоа обојености, осветљености и контраста;
─	Филтерима;
─	Основним геометријским трансформацијама слике;
─	Аутоматској обради већег броја дигиталних слика.


Дигиталну слику додатно уређујемо тако што:
●	вршимо корекцију слике (ниво осветљености, контраста, обојености...);
●	примењујемо филтере да бисмо изоштрили, замутили слику или додали специјалне ефекте;
●	примењујемо геометријске трансформације над сликом.

Алатке за селекцију (Selection Tools)

Често се дешава да желимо да уредимо одређени део слике. У програму Gimp 2 постоји више алатки помоћу којих можемо да селектујемо (одаберемо) жељени део слике. Оне се налазе у Toolbox (Кутији са алаткама), а видљиве су и у оквиру менија Tools →  Selection Tools (Алати → Алати избора).
   
 
Слика 1.5.1. Приступ алаткама за селекцију 1 – избором иконе алатке у Toolbox (Кутијa са алаткама), 2 - преко менија Алати → Алати избора (Tools → Selection Tools)

Део слике селектујемо употребом алатки за правоугаону  , елипсоидну  , и селекцију слободним избором   или издвајањем пиксела који имају сличне особине (суседне области сличне боје  , области исте боје на целој слици  ). 
Кликом на једну од приказаних алатки, испод кутије са алаткама, отвара се простор у коме је могуће подесити њена својства. 

 
Слика 1.5.2. Својства алатке за избор правоугаоне селекције	Најважнија својства су:

­Mode (Режим) – преклапање селекције (Прво дугме активира режиму коме се креирањем нове селекције уклања претходна, док друго дугме активира режим у коме се креирањем нове селекције задржава претходна) и
­Feather edges (Мекане ивице) – фини прелаз између селектованог и неселектованог дела слике.

У зависности од избора алатке могу се приказати и друга својства као што су:

­Rounded corners (Заобљене ивице),
­Expand from Center (Рашири из средишта) и слично.


Селекцију у облику правоугаоника исцртавамо тако што одаберемо алатку Rectangle Select Tool (Избор правоугаоника) и, држећи притиснут леви тастер миша, развучемо правоугаоник. Квадратну селекцију исцртавамо држећи притиснут тастер Shift или подешавањем својства задржавања односа ширине и висине 1:1 што значи да ће нам бити иста ширина и дужина селекције. 

 

Слика 1.5.3. Подешавање својства алатке за исртавање квадратне или кружне селекције

Овалну селекцију исцртавамо тако што одаберемо алатку Ellipse Select Tool (Избор елипсе)  и, држећи притиснут леви тастер миша, развучемо овални облик. Круг исцртавамо држећи притиснут тастер Shift или подешавањем својства задржавања односа ширине и висине 1:1.
Селекцију неправилног облика исртавамо коришћењем алатке Free Select Tool (Слободан избор). Ова алатка се често, због изгледа иконице, назива и ласо . Курсор поставимо на делу слике који желимо да селектујемо. Држимо притиснут леви тастер миша и исцртавамо жељени облик. Да би облик био затворен, процес селектовања морамо да завршимо у тачки из које смо га започели. 

Задатак:  

У програму Gimp 2 отвори слику ObliciCelija.jpg (слика се налази на CD-у, у фасцикли L1.5.)  

Користећи описане алатке за селекцију,  означи различите облике ћелија. 

Којом алатком сматраш најбољом за овај задатак?  	 


Да бисмо селектовали суседну област или објекат сличне боје користимо алатку Fuzzy Select Tool (Нејасан избор). Када кликнемо на неку област или објекат, пиксели око те тачке на коју смо кликнули, а који имају сличну вредност боје биће такође селектовани.

Ако желимо да селектујемо све области или предмете исте боје користићемо алатку Select by Color Tool (Избор према боји). Када кликнемо на неку област или објекат, сви пиксели на слици који имају сличну вредност боје биће селектовани.

Задатак:  
У програму Gimp 2 на слици ObliciCelija.jpg испробај алатке Select Tool (Нејасан избор) и Select by Color Tool (Избор према боји) тако што ћеш кликнути на ћелије зелене боје (слика се налази на CD-у, у фасцикли L1.5.)  

Наведи разлике које примећујеш у коришћењу алатки. 	 


Промена нивоа обојености, осветљености и контраста 

 
Слика 1.5.4. Мени Colors (Боје)	Над изабраном селекцијом, слојем или целом сликом можемо да извршимо додатне корекције попут промене нивоа осветљености, контраста или обојености. У оквиру менија Colors (Боје) можемо да подесимо Color Balance (Равнотежу боја), Hue-Saturation (Нијансу-засићеност),  Colorize (Обојеност), Brightness-Contrast (Осветљење-контраст) и извршити друга подешавања.

Кликом на Color Balance отвара се помоћни мени у коме можемо да променимо тамне (Shadows), средње (Midtones) или светле делове (Highlights) слике, те да,  померањем клизача, подесимо нивое боја  (Cyan, Magenta, Yellow).

 
                       
Слика 1.5.5. Подешавање Color Balance (Равнотеже боја)

Задатак:  

У програму Gimp 2 отвори слику PlaninskoJezero.jpg (слика се налази на CD-у, у фасцикли L1.5.)  
Користећи неки од алата за селекцију селектуј део језера.
Из менија Colors изабери  подешавање Color Balance → Midtones и помери вредност клизача Yellow у крајњи леви положај. 

Која је боја селектованог дела језера? Која је вредност боје  Blue?	 


 
Слика 1.5.6. Подешавање Осветљење-контраст (Brightness-Contrast)	У помоћном менију Brightness-Contrast померањем клизача можете подесити осветљеност и/или контраст (разлику између најтамнијих и најсветлијих области).


  
Слика 1.5.7. Слика PlaninskoJezero.jpg и изглед слике након подешавања вредности контраста на 30
Задатак:  
У програму Gimp 2 отвори слику PlaninskoJezero.jpg (слика се налази на CD-у, у фасцикли L1.5.)  
Користећи неки од алата за селекцију селектуј део облака.
Испробај различита подешавања у оквиру менија Colors.
Сачувај слику у фасциклу Documents →VII → IKT
 

Филтери

Филтери су посебна врста алата која се користи за постизање различитих ефеката на слици попут замућености или изоштравања фотографије или различитих уметничких ефеката.  Филтере можемо да применимо на слој или селекцију. Њима приступамо кроз мени Filters (Филтери).

 
Слика 1.5.8. Мени  Filters (Филтери)
Филтери су подељени у неколико категорија од којих су најчешће коришћени:
­Blur (Замућење)  – скуп филтера који замућују слој или селекцију.
­Enhance (Побољшај) – скуп филтера за изоштравање слике, отклањање мрља, црвенила очију...
­Distorts (Изобличења)  –  скуп филтера са ефектима мозаика, ветра, таласа,...
­Artistic (Уметнички) – скуп филтера који стварају уметничке ефекте као што је изглед уља на платну, витража... 

 
Слика 1.5.9. Мени  филтера Pixelize категорије Blur
	
Кликом на већину филтера отвара се помоћни мени у којем можемо да видимо како ће изгледати слика након примене филтера, те да изменимо додатне параметре како би постигли жељени резултат. 

Померањем клизача можемо да прегледамо било који део слике. 

Притиском на тастер OK потврђујемо примену одабраног филтера.








  
Слика 1.5.10. Слика PlaninskoJezero.jpg на којој су на 4 правоугане селекцијe примењени различити филтери (1. Гаусово замућење – Gaussian Blur, 2. Изоштри – Sharpen, 3. Мозаик – Mosaic, 4. Сликање уљем –  Oilify)

Задатак:  
 
У програму Gimp 2 отвори слику PlaninskoJezero.jpg (слика се налази на CD-у, у фасцикли L1.5.)  
Испробај различите филтере у оквиру менија Filters.
Сачувај слику у фасциклу Documents →VII → IKT	 


Размисли  
Желиш да објавиш фотографије на којима си са друговима, али не знаш да ли би тиме била нарушена њихова приватност. Који би филтер могао да примениш да избегнеш такву ситуацију?

Основне геометријске трансформације слике
Поред алатки као што су Move (Помери)    и Crop (Опсеци )  у програму Gimp 2 постоји више алатки којима можемо да извршимо трансформацију слике. Овим алаткама приступамо у Toolbox (Кутији са алаткама) или кроз мени Tools →  Transform Tools (Алати → Алати за трансформацију).

 
Слика 1.5.11. Приступ алаткама за преображавање 1 – избором иконе алатке у Toolbox (Кутији са алаткама), 2 - преко менија Tools →  Transform Tools (Алати → Алати за трансформацију)
Слој или селектовани део слике можемо ротирати  , променити му величину  , искосити га  , променити му перспективу   или га преокренути  .
Кликом на једну од приказаних алатки, испод Toolbox (Кутија са алаткама), отвара се простор у коме је могуће подесити њихова својства. 
          
 
Слика 1.5.12. Својства алатке за промену величине
Најважнија својства су:

­Transform (Преображај) – избор слоја или селекције на којој ћемо применити трансформацију;
­Interpolation (Уметање) – начин на који ће пиксели који недостају на трансформисаној слици бити допуњени;
­Show image preview (Прикажи преглед слике) – начин на који ће се промене, током трансформације приказивати у прозору слике.



 
Слика 1.5.13. Својства алатке за преокретање	У зависности од избора алатке могу се приказати и друга својства као што је Flip Type (Тип преокретања), који може да буде хоризонтални (Horizontal) или вертикални (Vertical).


Ротација 

Употреба алатке Rotate Tool је веома једноставна. Кликом на активни слој или селектовани део слике појавиће се помоћни мени. У оквиру њега, подешавамо угао ротације (Angle) тако што померамо клизач или унесемо бројну вредност, као и центар ротације. На крају,  потврђујемо избор кликом на дугме Rotate. Слику можмо да ротирамо и тако што ћемо кликнути на слој и држати притиснут леви тастер миша док га померамо у смеру жељене ротације.
 
 
Слика 1.5.14. Помоћни мени алатке за ротирање

   
Слика 1.5.15. Слика и ротирана слика за  угао од 45 степени 

Искошавање
	
Искошавање помоћу алатке Shear Tool можемо да извршимо хоризонтално или вертикално, кликом на стрелице или уносом бројчане вредности. Кликом на дугме Shear потврђујемо свој избор.

     

Слика 1.5.16. Помоћни мени алатке за искошавање и искошена слика по вертикали

Преокретање  

Алатком за преокретање FlipTool можемо да извршимо хоризонтално или вертикално преокретање слике, кликом на слој или селектовани део слике.
   
Слика 1.5.17. Слика преокренута хоризонтално и вертикално
Задатак:  

У програму Gimp 2 отвори слику UmetnickaSlika.jpg (слика се налази на CD-у, у фасцикли L1.5.)  
Селектуј бокал са шољама и примени на њему различите трансформације.
Сачувај слику је у фасциклу Documents →VII → IKT.	 
Аутоматска обрада већег броја дигиталних слика

Показали смо неке од могућности програма Gimp 2  и начине да додатно уредиш своје слике. Корисно је да, поред онога што програм Gimp 2 нуди, инсталираш  додатке који ће додатно проширити његове могућности. Један од таквих додатака је dbp.exe. Он ће ти омогућити да аутоматски обрадиш више дигиталних слика. Конкетно, ако желиш да у исто време промениш величину свих слика које се налазе у некој фасикли или да им промениш име, потребно је да инсталираш додатак dbp.exe (David's Batch Processor), који ћеш пронаћи на свом CD-у, у фасцикли L.1.5. Додатак ископирај у фасиклу plug-ins програма Gimp 2. Одредиште фасцикле plug-ins зависи од тога где је на твом рачунару инсталиран програм  Gimp 2. 
 
Слика 1.5.18. Приказ могућег одредишта фасцикле plug-ins програма Gimp 2

Након покретања програма Gimp 2, из менија Filters покренућемо додатак Batch Proces . Oтвориће се прозор у оквиру кога уносимо више слика и одабирамо акцију коју желимо на њих да применимо. Нпр., кликом на Аdd Files додамо жељене слике, одаберемо опцију Resize, подесимо параметре, а затим кликнемо на дугме Start.
  
Слика 1.5.19. Додатак Batch Process у менију Filters и приказ екрана покренутог програма Batch Process 
Укратко 
-	Дигиталну слику додатно уређујемо тако што:
●	вршимо корекцију слике (ниво осветљености, контраста, обојености...);
●	примењујемо филтере да бисмо изоштрили, замутили слику или додали специјалне ефекте;
●	примењујемо геометријске трансформације над сликом.
-	Инсталацијом додатака унапређујемо могућности програма Gimp 2 (нпр., примењујемо операције на више слика одједном). 

Питања и задаци:
1.	Објасни поступак за квадратну и кружну селекцију дела слике.
2.	Ако на слици животиња желиш да селектујеш једну, коју технику селекције сматраш одговарајућом и зашто? 
3.	Ако желиш да истакнеш неке делове слике, а друге учиниш нејасним, које филтере ћеш да примениш?

